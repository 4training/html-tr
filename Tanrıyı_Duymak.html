<h1>Tanrı'yı Duymak</h1>
<p>Tanrı herkesle konuşmak ister. O'nun konuşma yöntemlerini biliyor muyuz? Ve O'nun söylediklerini dinliyor ve yapmaya hazır mıyız?
</p><p>Burada "duymak" kelimesini kullanıyoruz, ama farkında olmalıyız ki Tanrı Ruh'tur ve bizimle iletişim kurmak için tüm duyularımızı kullanır. Yani aslında Tanrı'yı sadece işitmekle kalmaz, "algılarız".
</p><p>Herkes Tanrı'dan bir şeyler duyabilir. Ama O'ndan düzenli olarak işitebilmek ve ve O'nunla ilişki halinde yaşamak için, Kutsal Ruh ile dolu olmamız şarttır. Böylece O bizde yaşar ve düşüncelerimizle duygularımızı giderek daha fazla şekillendirir ki Tanrı'nın bize söylemek istediklerini daha açık bir şekilde algılayabilelim.
</p><p>Tanrı ile aramızdaki iletişimi engelleyen, hatta bloke eden engeller olabilir. Bu, uzaklaşmamız gereken bir günah, dikkatimizi dağıtan bir şey ya da bir incinme olabilir. Bunları ne kadar çok temizlersek, Tanrı'dan o kadar iyi işitebiliriz.
</p><p>Amaç, Tanrı'yı tanımak ve O'nunla bir dost gibi yakın temas halinde yaşamaktır.
<br/><br/>
<i>Beni Tanrı'yı algılamaktan ne alıkoyuyor? Yaşamımda Tanrı'nın ne söylediğini dinlemek istemediğim konular var mı? Neden?</i>
</p><p><i>Kutsal Ruh'un içimde yaşadığından emin miyim?</i>
</p>
<h2>Tanrı'nın bize konuştuğu yollar</h2>
<h3>Kutsal Kitap</h3>
<p>Kutsal Kitap bizzat Tanrı'nın bize yazdığı mektubu gibidir ve bilmemizi istediği tüm ana konuları içerir (2. Timoteos 3:16). Bu durumda Tanrı'nın bize söylediği her şey Kutsal Kitap ile uyum içerisinde olacaktır.
</p>
<h3>Diğer İnsanlar</h3>
<p>Tanrı'nın bizlere liderler ve öğretmenler aracılığıyla konuşması gayet doğaldır, çünkü Tanrı onlara bizi iyi yönlendirmeleri için rol ve sorumluluk vermiştir. Tanrı, kendi ailesini inşa etmek için diğer kardeşlere de belirli roller ya da bilgelik verir. Yani birisi bize gelip konuşabilir ve söyledikleri gerçekten de Tanrı'dan olabilir. (2. Samuel 12:1-13; 1. Korintliler 14:3; İbraniler 13:17)
</p>
<h3>İç düşünceler ve izlenimler</h3>
<p>Kutsal Ruh içimizde yaşadığında, düşüncelerimizi şekillendirir ve bize her an çeşitli izlenimler verebilir. Bunlar bilincimiz aracılığıyla veya aklımıza gelip bize Tanrı'nın arzuladığı şeyleri hatırlatan düşünceler aracılığıyla olabilir. Veya "aklımızın gözleriyle" Tanrı'nın bize göstermek istediği bir resim görebiliriz (Elçilerin İşleri 10:10-11)
</p>
<h3>Çeşitli olaylar</h3>
<p>Tanrı onları kullanalım diye bize gözler, kulaklar ve bir akıl verdi. Ve O elbette ki bunlar aracılığıyla da bize konuşur. Mesela bazen yardım etmemiz gereken birisini görürüz. Bu Tanrı'nın insanları birbirlerine denk getirerek konuşması olabilir. Bu gibi durumlarda öncelikle gözlem yapabilir ve ardından Tanrı'ya bize düşen sorumluluğun ne olduğunu sorabiliriz (Matta 11:2-6; 27:54).
</p>
<h3>Rüyalar</h3>
<p>Tanrı biz uyurken, rüyalar  aracılığıyla bize konuşabilir. Ne anlama geldiklerini anlayabilmek için rüyaları yorumlamayı öğrenebiliriz (Eyüp 33:14-17; Yaratılış 40:1-41:40; Matta 1:20).
</p><p><i>Tanrı bu kanalların hangisiyle bana daha sık konuşuyor? Bu kanala dair nasıl daha fazla öğrenebilirim? Başka hangi yolla Tanrı'yı algılamayı öğrenmek istiyorum?</i>
</p>
<h2>Üç farklı ses</h2>
<p>Yaşamlarımızda sürekli olarak farklı fikirler duyuyoruz. Ve bunların hangi kaynaklardan geldiklerini ayırt etmeye ihtiyacımız var. Tanrı'dan mı? İnsanlardan (ben veya başkaları) mı? Veya Şeytan'dan mı?<br/>
Aşağıdakiler bu farklı seslerin yaygın özellikleridir:
</p>
<table class="wikitable" style="width:100%">
<tbody><tr>
<th scope="col" style="width:33%">Tanrı'nın sesi
</th>
<th scope="col" style="width:33%">İnsanların sesi
</th>
<th scope="col" style="width:33%">Şeytan'ın sesi
</th></tr>
<tr>
<td style="vertical-align:top">
<ul><li>yüreklendirici, sevgi dolu, iyi, mükemmel (Romalılar 12:2)</li>
<li>bazen rahatsız edici olabilir: günahları gösterir, meydan okuyucudur</li>
<li>amacı: geliştirmek, iyileştirmek, düzeltmek</li></ul>
</td>
<td style="vertical-align:top">
<ul><li>iyi veya kötü tavsiye olabilir</li>
<li>sınırlı perspektif</li>
<li>kendi tecrübeleri ve beklentileri ile filtrelenmiştir</li></ul>
</td>
<td style="vertical-align:top">
<ul><li>korkutucu, cesaret kırıcı</li>
<li>bölünme ve anlaşmazlık yaratır</li>
<li>amacı: utandırmak, suçlamak, kırmak, üzüntü vermek</li></ul>
</td></tr></tbody></table>
<p><i>Alıştırma: Karar vermeniz gereken bir durumu ele alın. Kafanızdaki buna dair düşünceleri ve sesleri geldikleri kaynağa göre Tanrı, insan ve Şeytan olarak üç kategoriye ayırın</i>
</p>
<h2>Ayırt etmek: Tanrı'dan gelen nedir? (1. Selanikliler 5: 19-21)</h2>
<ul><li><b>Kutsal Kitap bu konuda ne söylüyor?</b> Bir şeyleri test etmek için en önemli kaynak ve otorite Kutsal Kitaptır. Eğer bir şey Tanrı'nın Kutsal Kitap'taki ilkeleriyle uyuşmuyorsa, o zaman Tanrı'dan değildir.</li>
<li><b>Bu şey iyi mi? Tanrı'nın karakteriyle uyumlu mu?</b></li>
<li><b>Olgun kız ve erkek kardeşler bu konuda ne söylüyor?</b> Eğer emin değilseniz, lideriniz veya öğretmeninizden tavsiye isteyin.</li>
<li>Aldığım <b>kaynak</b> ne kadar <b>güvenilir</b>?</li></ul>
<p>Tanrı yaşamımızdaki her şeyi bize dikte etmeyi istemez – Bize seçim yapma özgürlüğü verir. Kendi yaşamımızla ilgili kararlar konusunda, O'na güvenerek ve <b>kararlarımızın sorumluluğunu üstlenerek</b> O'na adım adım yaklaşmamızı arzular.
</p><p>Bazı sorular için Tanrı'nın cevaplarını duymak daha kolaydır (Örneğin; "Tanrım, kimi affetmem gerekiyor?" "Hayatımda nerelerde günah görüyor ve tövbe etmemi istiyorsun?").<br/>Bazı sorularda ise, Tanrı'nın sesini ayırt etmek daha zordur (Örneğin; "Tanrım, kiminle evlenmeliyim?" veya " Önümüzdeki 20 yılda neler yaşayacağım?"). Tanrı muhtemelen bunlara cevap vermeyecektir.<br/>Bazen "neden" sorularına saplanıp kalırız. "Neden" soruları genellikle yaşamımıza ve büyümemize fayda sağlamaz. Eğer aradığımız cevapların bize bir faydası olmayacaksa, Tanrı bizi yanıtlamayabilir. Veya aradığımız cevap bize ağır gelecekse, Tanrı biz buna hazır olana dek cevap vermeyebilir.
</p><p><i>Tanrı'ya hangi soruları soruyorum. Bunlar cevabını aramak için iyi sorular mı?</i>
</p>
<h2>Tanrı'nın sesine dair iki aşırı uç</h2>
<table class="wikitable" style="width:100%">
<tbody><tr>
<th style="vertical-align:top">İnanç:
</th>
<td style="vertical-align:top">Tanrı bana konuşmaz.
</td>
<td style="vertical-align:top;text-align:center">↔
</td>
<td style="vertical-align:top">Duyduğum her şey Tanrı'dandır.
</td></tr>
<tr>
<th style="vertical-align:top">Tipik Düşünce:
</th>
<td style="vertical-align:top">“Düşüncelerimin hiçbiri Tanrı'nın düşünceleri değiller.”
</td>
<td style="vertical-align:top;text-align:center">↔
</td>
<td style="vertical-align:top">“Tanrı diyor ki: … !”<br/>“Bunu sınamaya ihtiyacım bile yok.”
</td></tr>
<tr>
<th style="vertical-align:top">Gerçek:
</th>
<td style="vertical-align:top">Kutsal Ruh seninle beraber ve senin içinde, bu yüzden düşüncelerinin birçoğu Tanrı'nın düşünceleridir!
</td>
<td>
</td>
<td style="vertical-align:top">Hâlâ insanız ve hatalar yapabiliriz, bu yüzden hepimiz bazen Tanrı'yı yanlış anlarız.
</td></tr>
<tr>
<th style="vertical-align:top">Öneriler:
</th>
<td style="vertical-align:top">Düşüncelerinin birçoğunun Tanrı'dan olduğununun farkına var.
</td>
<td>
</td>
<td style="vertical-align:top">Fazla emin konuşmak yerine, "Sanırım Tanrı diyor ki.. " deyin
</td></tr></tbody></table>
<p><i>Bu iki aşırı ucun hangisine daha fazla meyilliyim? Bu neden kaynaklanıyor olabilir? Bundan nasıl özgür kalabilirim ve Tanrı'nın sözünü nasıl daha sağlıklı bir şekilde anlayabilirim?</i>
</p><p><br/>
</p><p><br/>
</p>